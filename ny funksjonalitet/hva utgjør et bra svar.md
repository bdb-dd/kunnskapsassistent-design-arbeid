# Bakgrunn

### Mål:

Hovedmålet var å forstå hva som kjennetegner et godt og et dårlig svar i Kunnskapsassistenten.

### Metode:

Vi gjennomførte en utforskende samtale med én bruker. Samtalen hadde ingen forhåndsdefinerte spørsmål, men fokuserte på brukerens erfaringer, behov og refleksjoner rundt KI-verktøy og Kunnskapsassistenten.

### Antall tester/møter:

Én fysisk samtale med én bruker.

---

## Hva vi lærte

## Innsiktspunkter

- **Analysebehov dominerer:** Brukeren har liten nytte av ren informasjonsinnhenting, men stort behov for dyp analyse av store dokumentmengder og regneark. Han ønsker å kunne legge inn store mengder data og be om analyser som viser trender, mønstre, antall forekomster, oppsummeringer eller vurderinger. Et konkret eksempel han nevnte er behandling av mange søknader om midler til forskning og utvikling – en typisk oppgave for departementer som forvalter tilskuddsordninger. Han vil kunne legge inn utlysningen med kriteriene og alle søknadene, og få en vurdering av hvilke søknader oppfyller kriteriene best, samt en anbefaling om hvilke han bør gå videre med. **(Merk: Dette bruksområdet kan være høyrisiko i henhold til AI Act, da det kan berøre rettigheter.)**

- **Tillit til KA:** Brukeren uttrykte mye større tillit til KA enn til andre KI-tjenester og opplever at KA er noe de faktisk har eller kan ha lov til å bruke. Dette bekrefter en hypotese vi har diskutert internt: for brukerne er det ikke KA eller Copilot/ChatGPT, men KA eller ingenting. Han – i likhet med funn fra Dio sitt innsiktsarbeid – er utålmodig etter å komme i gang og ønsker å «ha noe» og kunne bruke KI, selv om det ikke er like bra som kommersielle tjenester.


> *Siden Kunnskapsassistenten kommer fra Digdir så veit jeg at jeg kan bruke det. Det kan jeg ikke si om Mistral Le Chat (som de nylig har fått bruke, pga Europeisk tilhørighet).*

> *Jeg er mye tryggere på at dataen er kvalitetssikret i Kunnskapsassistenten. Og desto større datasett desto større risiko. Den trygghten har jeg ikke med Gemini.*

- **Presisjon i språk:** Brukeren opplevde at han måtte være svært presis med ordene sine for å få gode svar. Dette er noe vi har ønsket å unngå med KA, så det viser at vi har feilet litt i ambisjonene våre. Det er nyttig innsikt for oss, og det indikerer at det er stor variasjon i svarene avhengig av hvordan spørsmålene formuleres.
    

_"Luksusen av å bruke Gemini er at du ikke trenger å være så spesifikk med ordene du bruker. Med Kunnskapsassistenten derimot må jeg være mye mer nøyaktig med ordene jeg bruker for å få gode svar."_

- **Kildekvalitet er kritisk:** Det er avgjørende å vurdere kilder i kontekst. En autoritativ kilde er ofte en offentlig kilde, men brukeren må vite hvordan kilden skal brukes og hva som anses som god informasjon i den. For eksempel kan et høringssvar være referert i en kilde, men det betyr ikke at høringssvaret er et godt svar på spørsmålet eller en kilde man skal stole på.
    

_"Hvis jeg skulle gitt et underlag til statsråden min og den informasjonen ikke stemmer hadde jeg mista jobben min."_

- **Språkstøtte er viktig:** Nynorsk er et tydelig behov. Det å skrive eller oversette til nynorsk er tidkrevende, selv for de som er gode i nynorsk. Brukeren hadde bokmål som hovedmål og sa han var en av de beste i nynorsk i avdelingen, men brukte likevel mye tid på å kvalitetssikre tekster. Dette behovet er også bekreftet i andre innsiktsarbeid, inkludert arbeidet Dio gjorde med bruksområder for KI. Nasjonalbibliotekets modell kan gi konkurransefortrinn.
    
- **Erfaringsgap:** Erfarne brukere vet hvilke kilder de skal bruke og hvor de finner dem, men dette er kunnskap som er opparbeidet over tid. Brukeren påpekte at det kan være vanskelig for nyansatte å få oversikt over gode kilder og dokumenter, og å vite hva som er autoritativt for ulike temaer. Derfor har nyansatte stor verdi av Kunnskapsassistenten som et sted å søke opp og lete etter informasjon.
    

_"Skal ikke undervurdere hvor mye tid en nyansatt bruker på å lete etter riktig f. eks hvordan man måler arbeidsledighet"_

- **Frykt for å bli utdatert:** Brukeren er bekymret for å henge etter. Dette driver privat bruk av KI (Gemini). Det er en generell fatigue knyttet til det å aldri få bruke de nyeste verktøyene.
    

_"Jeg er veldig redd for å bli utdatert. At jeg blir sittende i offentlig sektor også går det tre år også kan jeg ingenting. Og det er derfor jeg bruker Gemini privat"_

- **Plikt og ansvar:** Det vi ser hos denne brukeren, og som vi også har sett i annet innsiktsarbeid hos samme brukergruppe, er at de er svært opptatt av pliktene som ligger i rollene sine. I mange tilfeller er det ikke rom for feil, fordi konsekvensene ved feil er store. De føler et sterkt ansvar for å være presise og handle i tråd med sin rolle, da de verner om våre demokratiske institusjoner.
    

## Må utforskes videre

- **Politisk nøytralitet:** Det er helt avgjørende at KA er politisk nøytral. Vi må utforske hva politisk nøytralitet innebærer i praksis, og identifisere risikofaktorer som kan føre til politisk slagside eller bias. Dette inkluderer hvordan kilder velges, hvordan svar formuleres, og hvordan KI-modellen trenes og oppdateres.
    
- **Hierarki av kilder:** Dette er et område vi må lære mer om. Brukeren ønsker ikke å prioritere kilder selv, men påpeker at det finnes et form for hierarki. Vi må forstå hva som utgjør kildehierarkiet i en gitt kontekst, og hva som skiller dokumenter som er bindende (vedtak, krav) fra dokumenter som er mer veiledende eller kun oppsummerende og har liten praktisk betydning.
    
- **Tillit bygges over tid:** Vi må utforske mer hva tillit til KI egentlig innebærer. Det handler ikke bare om å kvalitetssikre enkeltsvar, men om den relasjonen som bygges til tjenesten over tid – på samme måte som tillit mellom mennesker. Erfaring og gjentatt bruk kan skape tillit, men det er utfordrende fordi svarene ofte har nyanser og ikke alltid kan ha «to streker under». Dette krever en annen form for kvalitetssikring og en ny forståelse av hvordan man vurderer og bygger tillit til KI-løsninger.
    

## Nye ideer og funksjonalitetsforslag

1. **Språkstøtte for nynorsk**
    

- **Hvorfor:** Nynorsk er et krav i mange offentlige dokumenter, og brukere bruker mye tid på å slå opp korrekt språk. Dette er et område hvor vi kan levere bedre enn kommersielle løsninger.
    
- **Hvordan:**
    
    - Integrere Nasjonalbibliotekets språkmodell for nynorsk, som er spesialisert på norske språkstandarder.
        
    - Funksjoner kan inkludere:
        
        - Automatisk oversettelse fra bokmål til nynorsk.
            
        - Språkvask og kvalitetssikring av nynorsk tekst.
            
        - Forslag til korrekt terminologi i offentlige dokumenter.
            

2. **Kildebasert filtrering**
    

- **Hvorfor:** Brukerne ønsker kontroll over hvilke kilder svaret baseres på, for å sikre kvalitet og relevans.
    
- **Hvordan:**
    
    - Etter at et svar er generert, gi brukeren en oversikt over hvilke kilder som er brukt.
        
    - Brukeren kan:
        
        - Velge én eller flere kilder fra listen.
            
        - Generere et nytt svar basert kun på de valgte kildene.
            
        - Kombinere filtrering med andre parametere (f.eks. dato, type dokument).
            

3. **Kildevalg før spørsmål**
    

- **Hvorfor:** I mange tilfeller vet brukeren hvilke kilder som er mest relevante (f.eks. Prop. 1 S, veiledere fra DFØ). Å kunne snevre inn før spørsmålet gir mer presise svar.
    
- **Hvordan:**
    
    - Brukeren kan:
        
        - Velge kilder fra en forhåndsdefinert liste eller søke etter kilder.
            
        - Stille spørsmål som kun henter informasjon fra de valgte kildene.
            
        - Lagre kildepreferanser for gjentatt bruk.
            

4. **Hierarki av kilder**
    

- **Hvorfor:** Brukerne har et klart hierarki for hvilke kilder som er mest autoritative, men dette varierer mellom virksomhet, fagområde og individ. Å gjøre hierarkiet eksplisitt gir bedre svar og hjelper nyansatte med å lære hvilke kilder som er viktige.
    
- **Hvordan:**
    
    - **Tre nivåer av prioritering:**
        
        - **Virksomhetsnivå:** Organisasjonen definerer sine viktigste dokumenter (f.eks. Prop. 1 S, tildelingsbrev).
            
        - **Fagområdenivå:** Spesifikke fagfelt definerer sine prioriterte kilder (f.eks. DFØ-veiledere for digitalisering).
            
        - **Individnivå:** Brukeren kan legge til egne favorittkilder basert på arbeidsoppgaver.
            
    - **Funksjonalitet:**
        
        - Brukeren kan registrere seg med fagområde og rolle, og få forslag til relevante kilder.
            
        - KA vekter svar basert på hierarkiet, slik at autoritative kilder prioriteres.
            
        - Brukeren kan velge «kun virksomhetens prioriterte kilder» eller «kombiner med mine favoritter».
            
    - **Ekstra verdi:**
        
        - Nyansatte får rask oversikt over gode kilder.
            
        - Transparens: brukeren ser hvilke kilder som ligger til grunn for svaret.
            
        - Bygger tillit: svaret baseres på kvalitetssikrede dokumenter.